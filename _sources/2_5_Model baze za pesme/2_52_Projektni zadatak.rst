Пројектни задатак
=================

На основу сценарија креирати дијаграм ентитета и веза који садржи све ентитетe, атрибуте и именоване везе. 
Дијаграм ентитета и веза мора да задовољава правила нормализације и да не садржи ниједну више-према-више везу. 
Поред дијаграма, направити пропратну документацију која ће садржати опис проблема, решење проблема, као и кључне 
везе између ентитета. 

Могуће је користити било коју идеју из задатака који су приказани у претходним лекцијама, или један од следећих примера. 

Примери који следе су преузети из званичног плана и програма наставе и учења за предмет Базе података у гимназији 
за ученике са посебним способностима за информатику и рачунарство.

Пример 1
~~~~~~~~

Потребно је креирати базу података у којој ћемо водити евиденцију о изложбама паса које се одржавају у Србији. 
За сваку изложбу потребно је знати датум и место одржавања. На изложбама се пси такмиче у категоријама. Један пас се 
може такмичити у више категорија и у једној категорији се може такмичити више паса. Приликом такмичења пси остварују 
одређене резултате. У једној категорији пас може остварити само један резултат, али може остварити више резултата у 
различитим категоријама. За сваког пса потребно је знати име, тежину и када је оштењен. Пас припада само једној раси, 
а у оквиру једне расе може да се такмичи више паса. Такође, за сваког пса је потребно чувати податке о дужини длаке 
и боји. Поред резултата, треба чувати додатна запажања о псу који је остварио одређени резултат. Пас може имати само 
једног власника, а власник може имати више паса. За власника је потребно чувати, поред података о имену и презимену, 
адресу и матични број. За сваког пса потребно је чувати и податак о полу.

Пример 2
~~~~~~~~

Потребно је креирати базу података у којој се чувају подаци о туристичким аранжманима једне агенције. 
За туристички аранжман памте се датум поласка и повратка, укупна цена аранжмана, порез на услуге и тип путовања. 
У оквиру аранжмана посећује се туристичка дестинација при чему више аранжмана може бити за исту дестинацију. За дату 
дестинацију се чувају назив места, држава у којој се дестинација налази и цена визе ако је потребна за ту државу. 
Путници који путују преко туристичке агенције називају се клијенти и о њима се чувају следећи подаци: име клијента, 
презиме, адреса, град из којег долази клијент и број телефона. Један путник може имати више различитих аранжмана. 
Клијенти су на дестинацији смештени у хотелима. За сваки хотел памте се назив хотела, адреса, телефон, град, држава 
и категорија хотела. Клијент може више пута да борави у истом хотелу, у више различитих аранжмана. Клијенти у хотелима 
могу одседати у различитим собама. Због тога је потребно чувати податке о величини и цени собе, а такође и у посебној 
табели тип собе. Хотел се може резервисати на одређени број дана, при чему се обрачунава укупна цена боравка. 
Клијентима су понуђени и додатни обиласци да би учинили аранжман атрактивнијим. За сваки обилазак памте се назив 
обиласка и цена.

