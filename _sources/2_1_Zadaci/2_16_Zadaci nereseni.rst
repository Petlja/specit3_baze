Нерешени задаци
===============

**Нацртати модел за базу података**

**Напомена**: Везе могу бити – 1:1, 1:М и М:М.

1. За сваку збирку прича знамо назив и годину првог објављивања. Збирка прича најчешће садржи приче различитих аутора 
на сличну тему. За сваког аутора знамо име, презиме, државу рођења, годину рођења и, ако је то случај, годину смрти. 
Свака збирка прича припада тачно једном жанру (смешне приче, крими приче, хорор приче и сл.). 

2. Ученик приликом уписа у школу доставља следеће податке: име, презиме, адреса, имејл, број телефона. Ученику се 
приликом уписа додељује број у матичној књизи. Ученици се распоређују у одељења. За свако одељење су познати 
редни број разреда, индекс одељења и разредни старешина. Разредни старешина је професор. Једно одељење у школи 
(редни број разреда и индекс одељења) има тачно једног разредног старешину и више професора који предају различите 
предмете. Један професор може да предаје у више одељења. Када се професор запосли, доноси документацију из које се 
узимају следећи подаци: име, презиме, датум рођења, место рођења, ЈМБГ и број текућег рачуна. Предмет има назив и опис 
(план и програм предмета). 

3. Ученик у школи може да буде оцењен више пута из истог предмета. Из истог предмета више ученика добија оцену током 
школске године. Предмет има назив и опис (план и програм предмета). За сваког ученика знамо његов број у матичној књизи, 
име и презиме. Када ученик добије оцену, бележе се: оцена, датум и тип оцене (усмено одговарање, контролна вежба, 
писмени задатак, пројектни рад...). 

4. За сваки филм знамо његов назив и годину када је снимљен. Филм може да има тачно једног режисера. За сваког режисера 
знамо име, презиме, државу рођења, годину рођења и, ако је то случај, годину смрти. Потребно је да чувамо податке о 
улогама разних глумаца у разним филмовима. За сваког глумца знамо уметничко име (обавезно), име и презиме (опционо), 
државу рођења, годину рођења и, ако је то случај, годину смрти. Сваки филм припада тачно једном жанру (комедија, хорор, 
крими...). Жанр има назив и опис. Приказати и узорак података у бази креираној на основу овог модела.  

5. Сваки модел фрижидера има бар-код, назив и цену. Произвођач има назив, адресу седишта, адресу веб-сајта и ПИБ. Један 
произвођач производи више различитих модела фрижидера. Чувамо и промене цена једног модела током времена. За сваки 
износ знамо датум од када је важила та цена. Потребно је да чувамо и датум до када је важила та цена за све цене које 
је производ имао у прошлости. 

6. За сваку песму знамо њен назив и годину када је снимљена. Песма може да има више извођача. За сваког извођача 
(музичара) знамо уметничко име (обавезно), име и презиме (опционо), државу рођења, годину рођења и, ако је то случај, 
годину смрти. Музичар током каријере сними много различитих песама. Приказати и узорак података у бази креираној на 
основу овог модела.  

7. Банка води евиденцију о својим клијентима. Сваки клијент приликом отварања првог рачуна доставља своја документа и 
банка бележи ЈМБГ, број личне карте, адресу становања, број телефона. Kлијент може да има неколико рачуна. Сваки рачун 
је одређене врсте. За сваку врсту рачуна су познати назив и опис. Врсте рачуна могу да буду: динарски текући, девизни 
текући, динарски штедни, кредитни, итд. За сваки рачун се памте трансакције. За трансакцију је познат износ новца, као 
и опис трансакције (да ли је у питању уплата или исплата, да ли је у кешу или на други рачун). 

8. Удружење таксиста води евиденцију о свим вожњама. Таксиста је запослен у удружењу и познате су његове контакт 
информације, као и број текућег рачуна. За сваку вожњу се бележе датум, време почетка, дужина трајања, почетна локација 
и дестинација вожње. Вожња се обавља по одређеној тарифи. За сваку тарифу су познати назив (дневна, ноћна, празнична, 
градска, ванградска и сл.), опис и цена по минуту. Таксиста има возачку дозволу. Возачка дозвола има број, датум 
издавања и датум важења. Возачка дозвола може да обухвата неколико категорија. За сваку категорију су познати ознака 
(А, B, C и сл.) и опис. За сваку возачку дозволу и сваку категорију коју садржи је познат датум када је носилац возачке 
дозволе стекао ту категорију. 

9. Фудбалски клуб има неколико различитих група. За сваку групу су познати најмлађе и најстарије годиште чланова. Свака 
група броји више чланова, док један члан може да буде члан само једне групе према свом узрасту. Чланови приликом уписа 
достављају своју документацију и клуб бележи следеће податке: датум и место рођења, име једног родитеља, адресу 
становања и број телефона. Kлуб има неколико тренера. Тренер је запослен у клубу и познате су његове контакт 
информације, као и број текућег рачуна и број тренерске лиценце. Један тренер може да води и неколико група, а исту 
групу може да води и неколико тренера. Сваки тренер додељен некој групи има одређену улогу (главни тренер, помоћни 
тренер, кондициони тренер и сл.), а познати су и датуми од када и до када ради са неком групом. 
